{
  "id": "1982:269",
  "type": "statute",
  "title": "Lag (1982:269) om Sveriges flagga",
  "status": "in_force",
  "issued_date": "1982-04-29",
  "url": "https://data.riksdagen.se/dokument/sfs-1982-269.html",
  "provisions": [
    {
      "provision_ref": "1",
      "section": "1",
      "content": "Sveriges flagga är blå med ett gult kors. Korset är vinkelrätt ställt mot flaggans kanter."
    },
    {
      "provision_ref": "2",
      "section": "2",
      "content": "Flaggan är tvärskuren eller tretungad. Den tvärskurna flaggans höjd förhåller sig till dess längd som 10 till 16. På de inre fälten förhåller sig höjden till längden som 4 till 5 och på de yttre som 4 till 9. Den tretungade flaggans höjd är hälften av dess längd, tungorna medräknade. De yttre fälten är, bortsett från tungorna, lika stora som de inre, och fältens höjd förhåller sig till deras längd som 4 till 5. De yttre tungornas ytterkanter bildar inte vinkel med flaggans över- eller underkant. Tungorna utgör förlängningar av de yttre fälten och korsarmen. Korsarmarnas bredd motsvarar hälften av höjden på vart och ett av fälten."
    },
    {
      "provision_ref": "3",
      "section": "3",
      "content": "Flaggans färg är ljust mellanblå på fälten och guldgul på korset. Närmare föreskrifter om färgnyanserna meddelas av regeringen eller den myndighet som regeringen bestämmer."
    },
    {
      "provision_ref": "4",
      "section": "4",
      "content": "Statschefen och med dennes tillstånd andra medlemmar av det kungliga huset får använda tretungad flagga med eller utan stora eller lilla riksvapnet på ett vitt fält i korsets mitt. Den tretungade flaggan används som örlogsflagga av Försvarsmakten och enligt föreskrifter som regeringen bestämmer av andra myndigheter som bedriver militär verksamhet. När en sådan flagga är befälstecken, markeras detta genom en särskild beteckning i övre inre fältet. I övrigt används den tvärskurna flaggan. Flaggan får inte i vidare mån än som följer av första och andra styckena förses med märken, bokstäver eller andra tecken. Lag (1994:697)."
    }
  ]
}