{
  "id": "1979:368",
  "type": "statute",
  "title": "Lag (1979:368) om Lagrådet",
  "status": "repealed",
  "issued_date": "1979-05-31",
  "url": "https://data.riksdagen.se/dokument/sfs-1979-368.html",
  "description": "Upphävd 2003-09-01 genom SFS 2003:333",
  "provisions": [
    {
      "provision_ref": "1",
      "section": "1",
      "content": "Lagrådet består av högst fyra avdelningar. Regeringen bestämmer med hänsyn till arbetsbördan i lagrådet om det skall bestå av mer än en avdelning."
    },
    {
      "provision_ref": "2",
      "section": "2",
      "content": "I lagrådet tjänstgör justitieråd och regeringsråd. Flera än sammanlagt nio justitieråd och regeringsråd får inte samtidigt tagas i anspråk för tjänstgöring i lagrådet. Vid behov kan även annan lagfaren person förordnas att tjänstgöra som ledamot av lagrådet."
    },
    {
      "provision_ref": "3",
      "section": "3",
      "content": "Avdelning består av tre ledamöter. Om särskilda skäl föreligger, får regeringen bestämma att avdelning skall bestå av fyra ledamöter vid behandlingen av visst ärende. I avdelning skall ingå såväl justitieråd som regeringsråd. Mer än en sådan ledamot som avses i 2 § andra stycket får inte tjänstgöra på avdelning."
    },
    {
      "provision_ref": "4",
      "section": "4",
      "content": "Regeringen bestämmer med beaktande av 2 och 3 §§ hur många justitieråd och regeringsråd, som skall tjänstgöra i lagrådet, och hur sådana ledamöter skall fördelas på avdelningar."
    },
    {
      "provision_ref": "5",
      "section": "5",
      "content": "Högsta domstolen utser de justitieråd och regeringsrätten de regeringsråd, som skall vara ledamöter av lagrådet, och bestämmer vilken avdelning de skall tillhöra. Annan lagfaren person som skall vara ledamot av lagrådet förordnas av regeringen, som också bestämmer vilken avdelning sådan ledamot skall tillhöra."
    },
    {
      "provision_ref": "6",
      "section": "6",
      "content": "Om inte annat föranleds av regeringens beslut om avdelnings tjänstgöring eller sammansättning, utses ledamöter av lagrådet för en period av två år räknat från början av högsta domstolens höstsession under år med udda slutsiffra (lagrådsperiod). Om annan tjänstgöringstid i visst fall föreskrivs i 13 §."
    },
    {
      "provision_ref": "7",
      "section": "7",
      "content": "Justitieråd eller regeringsråd, som har tjänstgjort i lagrådet minst ett år under en lagrådsperiod, får efter periodens utgång inte utan särskilda skäl utses att på nytt tjänstgöra i lagrådet förrän nästa lagrådsperiod har utgått. Ordförande på avdelning i högsta domstolen eller regeringsrätten får inte utses till ledamot av lagrådet. Justitieråd eller regeringsråd, som har uppnått sextio års ålder, får inte utan eget samtycke utses att tjänstgöra i lagrådet."
    },
    {
      "provision_ref": "8",
      "section": "8",
      "content": "Lagrådets avdelningar är lika behöriga att behandla ärenden som ankommer på lagrådet. Ärendena fördelas mellan avdelningarna på det sätt lagrådets ledamöter bestämmer."
    },
    {
      "provision_ref": "9",
      "section": "9",
      "content": "Ordförande på avdelning i lagrådet är det justitieråd eller regeringsråd som först har utnämnts till sådant ämbete. Med justitieråd och regeringsråd jämställs härvid förutvarande justitieråd och regeringsråd. När lagrådets ledamöter sammanträder samfällt, förs ordet av den äldste ordföranden på avdelning."
    },
    {
      "provision_ref": "10",
      "section": "10",
      "content": "När lagrådet behandlar ärende som har beretts i regeringskansliet, skall tjänsteman i kansliet biträda med föredragning och på annat lämpligt sätt. Vid behandlingen av lagförslag som har väckts inom riksdagen skall det utskott som har begärt lagrådets yttrande ställa föredragande till förfogande. Vid behandlingen av visst ärende kan som sakkunnig anlitas person med särskilda fackkunskaper. Sådan sakkunnig förordnas av regeringen på avdelnings begäran."
    },
    {
      "provision_ref": "11",
      "section": "11",
      "content": "Förekommer skiljaktiga meningar vid behandlingen av ärende, skall omröstning ske i den utsträckning som finnes påkallad. Vid omröstning gäller den mening som omfattas av flest ledamöter eller, om flera meningar har fått lika många röster, den mening som biträds av den äldste bland dem som har röstat för någon av dessa meningar."
    },
    {
      "provision_ref": "12",
      "section": "12",
      "content": "Har behandlingen av ärende inte avslutats vid lagrådsperiods utgång skall, till dess ärendet har blivit slutligt handlagt, de ledamöter som har deltagit i behandlingen tjänstgöra på avdelningen i stället för dem som har utsetts för den nya perioden."
    },
    {
      "provision_ref": "13",
      "section": "13",
      "content": "Avgår justitieråd eller regeringsråd, som är ledamot av lagrådet, från sitt domarämbete eller får han förfall, utser vid behov den domstol som har förordnat honom annat justitieråd eller regeringsråd att tjänstgöra i hans ställe i lagrådet. Avdelning kan bestämma att den som har tjänstgjort på avdelningen under förfall för annan skall fortsätta att tjänstgöra i dennes ställe efter förfallets upphörande, till dess ärende i vars handläggning han har deltagit har blivit slutligt handlagt."
    },
    {
      "provision_ref": "14",
      "section": "14",
      "content": "Justitieråd eller regeringsråd som tjänstgör i lagrådet skall delta i behandlingen i högsta domstolen eller regeringsrätten av mål eller ärende, med vilket han förut har tagit befattning vid handläggning för slutligt avgörande, samt i behandlingen av mål eller ärende, som skall avgöras av högsta domstolen eller regeringsrätten i dess helhet."
    },
    {
      "provision_ref": "15",
      "section": "15",
      "content": "Ledamot av lagrådet är berättigad till tre månaders ledighet om året på tid som lagrådets ledamöter bestämmer. Ledamot vilkens tjänstgöring har inletts under pågående lagrådsperiod erhåller ledighet enligt vad lagrådets ledamöter bestämmer. Ledigheten får inte överstiga tre månader om året. Andra stycket skall tillämpas också på ledamot, som är förordnad att delta i behandlingen av visst ärende."
    },
    {
      "provision_ref": "16",
      "section": "16",
      "content": "Har regeringen meddelat lagrådet att det inte har att vänta något ärende under viss tid, skall justitieråd och regeringsråd, som är i tjänst i lagrådet, under nämnda tid tjänstgöra i den domstol som de tillhör, såvida inte annat föranleds av brådskande ärende. Även i annat fall kan justitieråd och regeringsråd, som är i tjänst i lagrådet, tjänstgöra i den domstol som de tillhör, om lagrådets ledamöter finner att det kan ske utan olägenhet för lagrådets verksamhet."
    },
    {
      "provision_ref": "17",
      "section": "17",
      "content": "Om laga hinder inte möter, bör alla justitieråd eller regeringsråd som inte är befriade från tjänstgöringsskyldighet delta i handläggningen av ärende som enligt denna lag ankommer på högsta domstolen eller regeringsrätten. Övergångsbestämmelser Denna lag träder i kraft den 1 januari 1980 då lagen (1965:186) om lagrådet skall upphöra att gälla. Den lagrådsperiod som inleds vid början av högsta domstolens höstsession år 1979 upphör vid utgången av år 1979. Den första lagrådsperioden enligt den nya lagen pågår från ingången av år 1980 till början av högsta domstolens höstsession år 1981. Har behandlingen av ärende inte avslutats vid lagrådsperiodens utgång den 31 december 1979, skall de ledamöter som har deltagit i behand- lingen tjänstgöra på avdelning i lagrådet till dess ärendet har blivit slutligt handlagt. I fråga om avdelningens sammansättning vid behandlingen av sådant ärende tillämpas äldre lag. Före den nya lagens ikraftträdande skall, med tillämpning av 1-7 §§ nya lagen, beslut i de hänseenden som avses i dessa paragrafer meddelas för den lagrådsperiod som inleds den 1 januari 1980."
    }
  ]
}