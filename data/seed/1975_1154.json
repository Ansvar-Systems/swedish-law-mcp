{
  "id": "1975:1154",
  "type": "statute",
  "title": "Lag (1975:1154) om varningstext och innehållsdeklaration på tobaksvaror;",
  "status": "repealed",
  "issued_date": "1975-12-11",
  "url": "https://data.riksdagen.se/dokument/sfs-1975-1154.html",
  "description": "Upphävd 1993-07-01 genom SFS 1993:581",
  "provisions": [
    {
      "provision_ref": "1",
      "section": "1",
      "content": "Förpackning till tobaksvara som är avsedd att saluhållas till konsument inom landet skall, i den utsträckning som föreskrives av regeringen eller myndighet som regeringen bestämmer, förses med 1. text, som lämnar upplysning om hälsorisker förbundna med bruk av tobak (varningstext), 2. deklaration, som lämnar uppgift om skadliga ämnen som varan innehåller eller ger upphov till (innehållsdeklaration). Regeringen eller myndighet, som regeringen utser, bestämmer hur varningstexten skall vara avfattad och vilka uppgifter som skall lämnas i innehållsdeklarationen. Därvid får föreskrivas hur texten och deklarationen skall utformas och anbringas på förpackningen."
    },
    {
      "provision_ref": "2",
      "section": "2",
      "content": "Tillverkaren har ansvaret för att förpackning till tobaksvara som tillverkas inom landet förses med föreskriven varningstext och innehållsdeklaration. I fråga om annan tobaksvara åvilar ansvaret den som först saluhåller varan inom landet."
    },
    {
      "provision_ref": "3",
      "section": "3",
      "content": "Tobaksvara får ej saluhållas till konsument om den saknar föreskriven varningstext och innehållsdeklaration eller om texten eller deklarationen är uppenbart oriktig."
    },
    {
      "provision_ref": "4",
      "section": "4",
      "content": "Tillsynen över efterlevnaden av denna lag och de föreskrifter som har meddelats med stöd av lagen utövas av myndighet som regeringen bestämmer."
    },
    {
      "provision_ref": "5",
      "section": "5",
      "content": "Den som tillverkar, importerar eller säljer tobaksvara skall efter anfordran lämna tillsynsmyndigheten de upplysningar och handlingar som behövs för tillsynen."
    },
    {
      "provision_ref": "6",
      "section": "6",
      "content": "Tillsynsmyndigheten får meddela föreläggande eller förbud som uppenbart behövs för att denna lag eller föreskrifter som har meddelats med stöd av lagen skall efterlevas. I beslut om föreläggande eller förbud kan tillsynsmyndigheten utsätta vite."
    },
    {
      "provision_ref": "7",
      "section": "7",
      "content": "Tillsynsmyndigheten får besluta att tobaksvara som saluhålles eller uppenbart är avsedd att saluhållas i strid med 3 § skall tagas om hand. Samma gäller i fråga om vara som avses med föreläggande eller förbud enligt 6 §, om föreläggandet eller förbudet ej efterkommes. Det åligger polismyndighet att vid behov lämna handräckning när vara skall tagas om hand enligt första stycket. Har varan tagits om hand enligt första stycket får varans ägare under tillsynsmyndighetens kontroll förse den med föreskriven varningstext och innehållsdeklaration. Varan skall återlämnas om det göres sannolikt att den ej kommer att saluhållas i strid med bestämmelserna i denna lag. I annat fall får varan förstöras genom tillsynsmyndighetens försorg. Beslut att taga vara om hand skall lända till efterrättelse utan hinder av att talan föres mot beslutet."
    },
    {
      "provision_ref": "8",
      "section": "8",
      "content": "Den som har deltagit i tillsyn enligt denna lag eller på annat sätt har tagit befattning med ärende som avses i lagen får inte obehörigen röja eller utnyttja vad han därvid har erfarit om yrkeshemlighet eller affärsförhållande. I det allmännas verksamhet tillämpas i stället bestämmelserna i sekretesslagen (1980:100). Lag (1980:232)."
    },
    {
      "provision_ref": "9",
      "section": "9",
      "content": "Den som uppsåtligen eller av oaktsamhet 1. underlåter att förse förpackning till tobaksvara med föreskriven varningstext eller innehållsdeklaration eller som däri lämnar uppgift som är i väsentligt hänseende oriktig, 2. eljest bryter mot föreskrift som har meddelats med stöd av 1 §, 3. bryter mot 3 § dömes till böter. Ansvar enligt denna lag inträder ej om gärningen är belagd med straff i brottsbalken eller omfattas av vitesförbud eller åläggande vid vite enligt marknadsföringslagen (1975:1418). Den som har åsidosatt vitesföreläggande eller vitesförbud dömes ej till ansvar enligt denna lag för gärning som omfattas av föreläggandet eller förbudet. Lag (1978:765)."
    },
    {
      "provision_ref": "10",
      "section": "10",
      "content": "Tobaksvara som har varit föremål för brott enligt denna lag eller värdet därav får förklaras förverkad, om ej särskilda skäl talar däremot."
    },
    {
      "provision_ref": "11",
      "section": "11",
      "content": "Allmänt åtal för brott som avses i 9 § första stycket får väckas endast efter anmälan av tillsynsmyndigheten."
    },
    {
      "provision_ref": "12",
      "section": "12",
      "content": "Mot beslut som myndighet med stöd av regeringens bemyndigande meddelat enligt 1 § föres talan hos regeringen genom besvär. Mot annat beslut som myndighet meddelat enligt denna lag eller enligt föreskrifter som utfärdats med stöd av lagen föres talan hos kammarrätten genom besvär."
    }
  ]
}