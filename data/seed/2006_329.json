{
  "id": "2006:329",
  "type": "statute",
  "title": "Lag (2006:329) om ursprungsgarantier för högeffektiv kraftvärmeel och förnybar el",
  "status": "repealed",
  "issued_date": "2006-05-11",
  "url": "https://data.riksdagen.se/dokument/sfs-2006-329.html",
  "description": "Upphävd 2010-12-01 genom SFS 2010:601",
  "provisions": [
    {
      "provision_ref": "1",
      "section": "1",
      "content": "Denna lag innehåller bestämmelser om att den som producerar el med användning av förnybara energikällor eller högeffektiv kraftvärme skall ha rätt att från en myndighet få ett dokument som visar det."
    },
    {
      "provision_ref": "2",
      "section": "2",
      "content": "I denna lag avses med biomassa: den biologiskt nedbrytbara fraktionen av - produkter, avfall eller rester av vegetabiliska eller animaliska ämnen från jordbruk, - produkter, avfall eller rester från skogsbruk eller från industrier som står jordbruket eller skogsbruket nära, och - industriavfall eller kommunalt avfall, biobränsle: deponigas, gas från en avloppsreningsanläggning, biogas eller bränsle som har framställts ur biomassa, förnybar energikälla: vindkraft, solenergi, geotermisk energi, vågenergi, vattenkraft eller biobränsle, kraftvärme: samtidig framställning av dels el eller mekanisk energi, dels värme, högeffektiv kraftvärme: kraftvärme som ger en bränslebesparing om minst tio procent jämfört med separat framställning av el och värme enligt fastställda referensvärden, producent av förnybar el: den som i en elproduktionsanläggning producerar el helt eller delvis med användning av en eller flera förnybara energikällor, producent av högeffektiv kraftvärmeel: den som i en elproduktionsanläggning producerar el med användning av högeffektiv kraftvärme, ursprungsgaranti för förnybar el: ett dokument som är utfärdat av en myndighet och där det anges att en viss mängd förnybar el har producerats, ursprungsgaranti för högeffektiv kraftvärmeel: ett dokument som är utfärdat av en myndighet och där det anges att en viss mängd högeffektiv kraftvärmeel har producerats, garantimyndigheten: den myndighet som utfärdar sådana ursprungsgarantier som avses i denna lag, tillsynsmyndigheten: den myndighet som utövar tillsyn enligt denna lag."
    },
    {
      "provision_ref": "3",
      "section": "3",
      "content": "Om en producent av förnybar el begär det, skall garantimyndigheten utfärda en eller flera ursprungsgarantier för förnybar el. Om elen har producerats med användning av vindkraft, solenergi, geotermisk energi eller vågenergi får en ursprungsgaranti för förnybar el utfärdas bara om elproduktionsanläggningen är godkänd enligt 2 kap. 5 § andra stycket lagen (2003:113) om elcertifikat. Om elen har producerats med användning av både förnybara energikällor och andra energikällor, får en ursprungsgaranti för förnybar el utfärdas bara för den andel av elen som har producerats med användning av förnybara energikällor."
    },
    {
      "provision_ref": "4",
      "section": "4",
      "content": "Om en producent av högeffektiv kraftvärmeel begär det, skall garantimyndigheten utfärda en eller flera ursprungsgarantier för högeffektiv kraftvärmeel. Om elen har producerats med användning av både högeffektiv kraftvärme och på annat sätt, får en ursprungsgaranti för högeffektiv kraftvärmeel utfärdas bara för den andel av elen som har producerats med användning av högeffektiv kraftvärme."
    },
    {
      "provision_ref": "5",
      "section": "5",
      "content": "En ursprungsgaranti får utfärdas bara för el som har producerats efter det att producenten har anmält sin avsikt att begära en eller flera ursprungsgarantier för den el som produceras i anläggningen. En sådan anmälan skall göras till tillsynsmyndigheten. Första stycket gäller inte förnybar el som har producerats i en anläggning som är godkänd enligt 2 kap. 5 § andra stycket lagen (2003:113) om elcertifikat."
    },
    {
      "provision_ref": "6",
      "section": "6",
      "content": "En ursprungsgaranti får utfärdas bara för el beträffande vilken den mängd som matats in i elnät och dess fördelning över tiden har mätts och rapporterats till garantimyndigheten. Om en ursprungsgaranti skall avse en andel av den producerade elen, får garantin utfärdas bara om den andelen har beräknats och rapporterats till garantimyndigheten."
    },
    {
      "provision_ref": "7",
      "section": "7",
      "content": "En ursprungsgaranti enligt 4 § får utfärdas bara om uppgifter om den kraftvärmeprocess som har använts för att producera elen har rapporterats till garantimyndigheten."
    },
    {
      "provision_ref": "8",
      "section": "8",
      "content": "Producenten svarar för att garantimyndigheten får de uppgifter som myndigheten enligt 3-7 §§ behöver för att kunna utfärda en ursprungsgaranti."
    },
    {
      "provision_ref": "9",
      "section": "9",
      "content": "Tillsynsmyndigheten skall utöva tillsyn över att de uppgifter som avses i 8 § överensstämmer med producentens elproduktion. Om tillsynsmyndigheten i sin tillsyn finner att uppgifterna inte överensstämmer med producentens elproduktion, skall tillsynsmyndigheten underrätta garantimyndigheten om det. Tillsynsmyndigheten har rätt att på begäran få de upplysningar och ta del av de handlingar som behövs för tillsynen."
    },
    {
      "provision_ref": "10",
      "section": "10",
      "content": "När garantimyndigheten har fått en underrättelse enligt 9 § andra stycket får myndigheten inte utfärda ursprungsgarantier för el som produceras i den anläggning som underrättelsen avser. Ursprungsgarantier får dock utfärdas om producenten efter underrättelsen har lämnat nya uppgifter och tillsynsmyndigheten meddelat att de nya uppgifterna överensstämmer med elproduktionen."
    },
    {
      "provision_ref": "11",
      "section": "11",
      "content": "Regeringen får meddela föreskrifter om avgift för utfärdande av en ursprungsgaranti enligt denna lag."
    },
    {
      "provision_ref": "12",
      "section": "12",
      "content": "En myndighets beslut enligt denna lag eller enligt föreskrifter som har meddelats med stöd av lagen får överklagas hos allmän förvaltningsdomstol. Prövningstillstånd krävs vid överklagande till kammarrätten."
    },
    {
      "provision_ref": "13",
      "section": "13",
      "content": "Regeringen eller den myndighet som regeringen bestämmer meddelar föreskrifter om 1. bestämmande av den bränslebesparing som krävs för att kraftvärme skall anses som högeffektiv, 2. ursprungsgarantiernas utformning och innehåll, 3. uppgifter som skall finnas med i en anmälan enligt 5 §, 4. beräkning, mätning och rapportering enligt 6 §, 5. rapportering enligt 7 §, och 6. vilka myndigheter som är garantimyndighet respektive tillsynsmyndighet. Övergångsbestämmelser 2006:329 1. Denna lag träder i kraft den 1 juli 2006, då lagen (2003:437) om ursprungsgarantier avseende förnybar el skall upphöra att gälla. 2. Äldre föreskrifter gäller fortfarande för beslut som har meddelats före den 1 juli 2006. 2010:601 1. Denna lag träder i kraft den 1 december 2010, då lagen (2006:329) om ursprungsgarantier för högeffektiv kraftvärmeel och förnybar el ska upphöra att gälla. 2. Den upphävda lagen gäller fortfarande för ursprungsgarantier som har utfärdats före den 1 december 2010."
    }
  ]
}