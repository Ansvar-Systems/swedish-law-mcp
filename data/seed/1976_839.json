{
  "id": "1976:839",
  "type": "statute",
  "title": "Lag (1976:839) om Statens va-nämnd",
  "status": "repealed",
  "issued_date": "1976-11-25",
  "url": "https://data.riksdagen.se/dokument/sfs-1976-839.html",
  "description": "Upphävd 2016-01-01 genom SFS 2015:692",
  "provisions": [
    {
      "provision_ref": "1",
      "section": "1",
      "title": "Inledande bestämmelse",
      "content": "Statens va-nämnd prövar mål enligt lagen (2006:412) om allmänna vattentjänster. Lag (2006:414)."
    },
    {
      "provision_ref": "2",
      "section": "2",
      "content": "Nämnden består av ordföranden och fem andra ledamöter. Ordföranden skall vara lagfaren och erfaren i domarvärv. Av de övriga ledamöterna skall en ha sakkunskap och erfarenhet i tekniska frågor avseende vatten och avlopp. Två ledamöter skall vara väl förtrogna med förvaltning och skötsel av en allmän va- anläggning. En ledamot skall vara väl förtrogen med bostadsfastigheters va-förhållanden. En ledamot skall vara väl förtrogen med va-förhållanden för annan bebyggelse än bostäder. För ordföranden skall det finnas ersättare (vice ordförande). För övriga ledamöter skall det finnas ersättare i den utsträckning det behövs. Bestämmelserna om ledamöter gäller också för ersättare. Lag (2007:166)."
    },
    {
      "provision_ref": "3",
      "section": "3",
      "content": "Regeringen förordnar ordförande, vice ordförande, övriga ledamöter och ersättare i nämnden. Ledamot förordnas för viss tid. Lag (2006:414)."
    },
    {
      "provision_ref": "4",
      "section": "4",
      "content": "Ledamot i nämnden skall vara svensk medborgare och får inte vara underårig eller ha förvaltare enligt 11 kap. 7 § föräldrabalken. Lag (1988:1298)."
    },
    {
      "provision_ref": "5",
      "section": "5",
      "content": "Bestämmelserna i 4 kap. rättegångsbalken om jäv mot domare äger motsvarande tillämpning på ledamot i nämnden."
    },
    {
      "provision_ref": "6",
      "section": "6",
      "content": "Nämnden är beslutför med ordföranden ensam 1. vid förberedande åtgärd, vid prövning av fråga om avvisning eller avskrivning av mål eller vid handläggning av överklagande av nämndens beslut, 2. när talan i målet medgivits eller parterna endast begär stadfästelse av förlikning, vid meddelande av beslut enligt 15 § samt vid prövning av fråga om att överlämna ett mål till annan myndighet enligt lagen (1991:852) om betalningsföreläggande för fordringar i arbetstvister och fordringar som skall prövas av Statens va-nämnd, 3. när saken är uppenbar eller målet är av enkel beskaffenhet. Handläggning som avses i första stycket kan enligt uppdrag av ordföranden också ombesörjas av annan lagfaren tjänsteman vid nämnden, vilken förordnats därtill av nämnden. Lag (1996:509)."
    },
    {
      "provision_ref": "7",
      "section": "7",
      "content": "Rättegångsbalkens regler om omröstning i tvistemål äger motsvarande tillämpning på avgörande av nämnden. Ordföranden skall dock säga sin mening först. Förfarandet vid nämnden"
    },
    {
      "provision_ref": "8",
      "section": "8",
      "content": "Talan väckes hos nämnden genom ansökan, som skall vara skriftlig och innehålla uppgift om parternas namn och hemvist, den berörda fastigheten samt sökandens yrkande och grunderna för detta. Uppfyller ansökan ej vad som föreskrives i första stycket, skall nämnden förelägga sökanden att avhjälpa bristen inom viss tid. Efterkommes ej föreläggandet, får ansökningen avvisas. Återkallas ansökan, avskrives målet."
    },
    {
      "provision_ref": "9",
      "section": "9",
      "content": "Om ej ansökningen omedelbart avvisas, skall nämnden bereda motparten tillfälle att inom tid som nämnden utsätter skriftligen yttra sig över den. Vid behov skall nämnden föranstalta om ytterligare skriftväxling."
    },
    {
      "provision_ref": "10",
      "section": "10",
      "content": "Nämnden skall hålla förhandling om det behövs för frågans avgörande. Förhandlingen skall hållas på en plats som är välbelägen för parterna. Om sökanden trots kallelse inte infinner sig till en förhandling, skall målet avskrivas. Motparten kan vid vite föreläggas att inställa sig. Lag (2006:414)."
    },
    {
      "provision_ref": "11",
      "section": "11",
      "content": "Nämnden skall klarlägga tvistefrågorna, vara verksam för att målet utredes och söka förlika parterna."
    },
    {
      "provision_ref": "12",
      "section": "12",
      "content": "Om det behövs för utredning i särskild fråga, kan nämnden eller, efter förordnande av ordföranden, ledamot i nämnden verkställa besiktning på platsen. Parterna skall på lämpligt sätt underrättas om tiden för besiktningen. Lämnar part ej frivilligt tillfälle till besiktning eller till granskning av handling som är av betydelse för tvisten får nämnden förelägga honom vite. Vid behov kan nämnden anlita sakkunnig för särskild utredning. Den sakkunnige har rätt till skälig ersättning av allmänna medel enligt nämndens bestämmande."
    },
    {
      "provision_ref": "13",
      "section": "13",
      "content": "Nämnden kan inkalla i saken insatt person för att höras i målet. Föreläggande får meddelas honom att inställa sig vid vite. Ersättning för inställelsen utgår av allmänna medel enligt bestämmelser som regeringen meddelar."
    },
    {
      "provision_ref": "14",
      "section": "14",
      "content": "I mål om inlösen eller ersättning enligt 39, 40 eller 44 § lagen (2006:412) om allmänna vattentjänster skall huvudmannen svara för kostnaderna på ömse sidor vid nämnden. Dock skall 18 kap. 6 § och 8 §§ rättegångsbalken tillämpas. I annat mål än som avses i första stycket kan part på begäran tillerkännas ersättning av motparten för kostnad vid nämnden, om det finns särskilda skäl för det. Lag (2006:414)."
    },
    {
      "provision_ref": "15",
      "section": "15",
      "content": "Nämnden kan på begäran av part och efter att ha lämnat andra parten tillfälle att yttra sig förordna om vad som skall gälla för tiden till dess slutligt avgörande föreligger i målet. Beslut, varigenom sådant förordnande meddelats, länder genast till efterrättelse som domstols lagakraftägande dom men kan när som helst återkallas av nämnden."
    },
    {
      "provision_ref": "16",
      "section": "16",
      "content": "Om part kan föra talan mot beslut av nämnden skall i detta anges vad parten därvid har att iakttaga. Ett beslut skall meddelas så snart som möjligt sedan utredningen avslutats. Beslutet tillställs parten genom nämndens försorg. Bestämmelserna i 27 och 28 §§ förvaltningslagen (1986:223) om omprövning av beslut skall inte tillämpas hos nämnden. Lag (1986:1174)."
    },
    {
      "provision_ref": "17",
      "section": "17",
      "content": "Vid nämndens sammanträden och vid besiktning förs protokoll. Bestämmelserna i 5 kap. rättegångsbalken och i lagen (1981:1064) om säkerhetskontroll i domstol gäller i tillämpliga delar. Nämnden är berättigad att för sina sammanträden förfoga över behövliga lokaler i domstolsbyggnad eller annan allmän byggnad, som inte är för tillfället upptagen för sitt huvudsakliga ändamål eller utgörs av gudstjänstlokal. Uppkommer särskilda kostnader skall de ersättas. Lag (2005:698)."
    },
    {
      "provision_ref": "18",
      "section": "18",
      "content": "Skall nämnden underrätta någon om innehållet i en handling eller om något annat, får det ske genom delgivning. Delgivning skall användas, om det är särskilt föreskrivet eller om det med hänsyn till syftet med bestämmelsen om underrättelse framgår att delgivning bör ske, men bör i övrigt användas bara om det krävs med hänsyn till omständigheterna. Om beslut är sådant som avses i 16 § första stycket, skall beslutet delges part, som beslutet gått emot, på samma sätt som stämning i tvistemål. Lag (1996:509). Överklagande"
    },
    {
      "provision_ref": "19",
      "section": "19",
      "content": "Ett slutligt beslut av nämnden får överklagas. Ett beslut av nämnden får överklagas särskilt, om beslutet innebär att nämnden prövat 1. en fråga om ersättning enligt 12 § tredje stycket eller 13 eller 14 §, 2. en fråga som gäller rättshjälp, eller 3. en fråga som avses i 15 §. Andra beslut av nämnden får överklagas endast i samband med överklagande av ett slutligt beslut. Beslut av nämnden får verkställas som domstols dom. Lag (1997:394)."
    },
    {
      "provision_ref": "20",
      "section": "20",
      "content": "Nämndens beslut överklagas hos Svea hovrätt. Målet prövas av hovrätten i dess sammansättning som mark- och miljööverdomstol. Lag (2010:1769)."
    },
    {
      "provision_ref": "21",
      "section": "21",
      "content": "Den som vill överklaga skall göra detta skriftligen. Skrivelsen skall ges in till nämnden inom tre veckor från den dag då klaganden fick del av beslutet. I övrigt tillämpas vid överklagande av ett beslut genom vilket saken avgörs, om inte annat följer av 22 §, bestämmelserna i rättegångsbalken om överklagande av tingsrätts domar i tvistemål. Vid överklagande av annat beslut tillämpas bestämmelserna i rättegångsbalken om överklagande av tingsrätts beslut. Prövningstillstånd krävs dock inte för att hovrätten skall pröva nämndens beslut. Lag (2005:698)."
    },
    {
      "provision_ref": "22",
      "section": "22",
      "content": "Om ej annat föranledes av 18 kap. 6 och 8 §§ rättegångsbalken skall huvudmannen i mål som anges i 14 § första stycket alltid själv bära såväl sina egna kostnader som kostnad vilken åsamkas motparten genom att huvudmannen fullföljt talan. 23 § har upphävts genom lag (1994:1044). Övergångsbestämmelser 1986:1174 Denna lag träder i kraft den 1 januari 1987. I fråga om beslut som har meddelats före ikraftträdandet gäller dock äldre föreskrifter. 1991:853 Denna lag träder i kraft den dag regeringen bestämmer. Äldre föreskrifter gäller fortfarande i fråga om mål om betalningsföreläggande där talan väckts före ikraftträdandet. 1994:1044 Denna lag träder i kraft den 1 oktober 1994. Har nämnden meddelat ett beslut före ikraftträdandet, gäller äldre bestämmelser i fråga om rätten att överklaga och om vad den som vill överklaga skall iaktta. 1998:831 1. Denna lag träder i kraft den 1 januari 1999. 2. Ett mål som vid ikraftträdandet inte har avgjorts av hovrätten i dess sammansättning som vattenöverdomstol skall därefter handläggas av hovrätten i dess sammansättning som miljööverdomstol. 2006:414 1. Denna lag träder i kraft den 1 januari 2007. Lag (2007:166). 2. Mål och ärenden enligt lagen (1970:244) om allmänna vatten- och avloppsanläggningar och lagen (1981:1354) om allmänna värmesystem som inletts för den 1 januari 2007 skall slutföras av Statens va-nämnd. Lag (2007:166). 2015:692 1. Denna lag träder i kraft den 1 januari 2016. 2. Mål som vid utgången av 2015 handläggs av Statens va-nämnd ska lämnas över till den mark- och miljödomstol som skulle ha varit behörig om målet hade inletts den 1 januari 2016. 3. Den upphävda lagen gäller fortfarande för mål som har avgjorts av Statens va-nämnd före den 1 januari 2016."
    }
  ]
}