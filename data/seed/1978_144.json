{
  "id": "1978:144",
  "type": "statute",
  "title": "Lag (1978:144) om skatt på vissa resor",
  "status": "repealed",
  "issued_date": "1978-04-13",
  "url": "https://data.riksdagen.se/dokument/sfs-1978-144.html",
  "description": "Upphävd 1993-10-01 genom SFS 1993:224",
  "provisions": [
    {
      "provision_ref": "1",
      "section": "1",
      "content": "Skatt (reseskatt) erläggs till staten enligt denna lag för charterflygning från svensk flygplats till utländsk ort. Under tid då riksmöte ej pågår kan riksdagens finans- och skatteutskott på förslag av regeringen bestämma om skattesats eller besluta att skatt enligt denna lag skall börja eller upphöra att utgå."
    },
    {
      "provision_ref": "2",
      "section": "2",
      "content": "Med charterflygning avses i denna lag flygning med passagerare i yrkesmässig, ej regelbunden luftfart, om flygningen utgör 1. sällskapsreseflygning, 2. föreningsflygning, 3. flygning för eget bruk, 4. studentflygning eller 5. flygning i samband med sportevenemang eller liknande. Flygning med passagerare i yrkesmässig, regelbunden luftfart anses enligt denna lag som charterflygning till den del den till sitt innehåll motsvarar sådan flygning som anges i första stycket."
    },
    {
      "provision_ref": "3",
      "section": "3",
      "content": "Flygning med flygplan, som är godkänt för befordran av högst tio passagerare, anses inte som charterflygning. Lag (1989:194). 4 § har upphävts genom lag (1984:160)."
    },
    {
      "provision_ref": "5",
      "section": "5",
      "content": "Skattskyldig är den som utför charterflygning. Skattskyldig fysisk person, som ej är bosatt här i landet, eller skattskyldigt utländskt bolag skall företrädas av en representant som har godkänts av beskattningsmyndigheten. Sådan representant skall enligt fullmakt av den skattskyldige som ombud för denne svara för redovisningen av reseskatt och i övrigt företräda den skattskyldige i frågor som gäller reseskatt. Underlag för kontroll av skatteredovisningen skall finnas tillgängligt hos representanten. Lag (1993:493)."
    },
    {
      "provision_ref": "6",
      "section": "6",
      "content": "Den skattskyldige skall vara registrerad hos beskattningsmyndig- heten. Lag (1993:493)."
    },
    {
      "provision_ref": "7",
      "section": "7",
      "content": "Underlåter den skattskyldige att utse representant enligt 5 § kan beskattningsmyndigheten förelägga honom att vid vite fullgöra sin skyldighet. Fråga om utdömande av vite prövas av Länsrätten i Kopparbergs län. Lag (1993:493)."
    },
    {
      "provision_ref": "8",
      "section": "8",
      "content": "Skattskyldighet inträder när charterflygning börjar."
    },
    {
      "provision_ref": "9",
      "section": "9",
      "content": "Reseskatt utgår med 300 kronor per passagerare. Reseskatt utgår inte för passagerare som inte fyllt 12 år. Reseskatt utgår inte heller för passagerare som deltar i charterflygning som avses i 2 § första stycket 1, 2, 4 eller 5 utan egen kostnad i egenskap av anställd hos den som utför charterflygning eller anordnar eller förmedlar resa i vilken sådan flygning ingår. Lag (1986:293). 10 § har upphävts genom lag (1984:160)."
    },
    {
      "provision_ref": "11",
      "section": "11",
      "content": "I deklaration får den skattskyldige göra avdrag för reseskatt som hänför sig till förlust på grund av bristande betalning från uppdragsgivare. Avdrag får göras med så stor del av skatten som förlusten visas utgöra av charterflygningens pris. Har sådant avdrag gjorts och inflyter därefter betalning skall redovisning åter lämnas för skatten för det antal passagerare som betalningen avser. Lag (1984:160)."
    },
    {
      "provision_ref": "12",
      "section": "12",
      "content": "När särskilda skäl föreligger får beskattningsmyndigheten kräva att reseskatt erläggs i förskott eller att säkerhet ställs för skattens betalning. Lag (1993:493)."
    },
    {
      "provision_ref": "13",
      "section": "13",
      "content": "Regler för förfarandet vid beskattningen finns i lagen (1984:151) om punktskatter och prisregleringsavgifter. Lag (1984:160). Övergångsbestämmelser 1984:870 Denna lag träder i kraft den 1 januari 1985. De nya bestämmelserna gäller för charterflygningar vars avresedag är bestämd till den 1 januari 1985 eller senare. Äldre bestämmelser tillämpas dock fortfarande i fråga om resor som har beställts av passagerare före den 24 oktober 1984 med avresedag före den 1 april 1985. 1986:293 Denna lag träder i kraft den 1 juni 1986. De nya bestämmelserna gäller för charterflygningar vars avresedag är bestämd till den 1 juni 1986 eller senare. Äldre bestämmelser tillämpas dock fortfarande i fråga om resor som har beställts av passagerare före den 26 april 1986 med avresedag före den 1 augusti 1986. 1993:224 Den upphävda lagen tillämpas fortfarande i fråga om förhållanden som hänför sig till tiden före den 1 oktober 1993."
    }
  ]
}