{
  "id": "1977:20",
  "type": "statute",
  "title": "Lag (1977:20) om TV-övervakning",
  "status": "repealed",
  "issued_date": "1977-01-13",
  "url": "https://data.riksdagen.se/dokument/sfs-1977-20.html",
  "description": "Upphävd 1990-07-01 genom SFS 1990:484",
  "provisions": [
    {
      "provision_ref": "1",
      "section": "1",
      "title": "Allmänna bestämmelser",
      "content": "Denna lag är tillämplig på TV-kamera som är anbringad så att den, utan att manövreras på platsen, kan användas för personövervakning (övervakningskamera). Lagen gäller ej övervakningskamera som för skyddsändamål användes vid lokal, förvaringsutrymme eller annan anläggning av betydelse från totalförsvarssynpunkt."
    },
    {
      "provision_ref": "2",
      "section": "2",
      "content": "Övervakningskamera skall brukas med tillbörlig hänsyn till enskilds personliga integritet."
    },
    {
      "provision_ref": "3",
      "section": "3",
      "content": "Det åligger den som brukar övervakningskamera att fortlöpande och på verksamt sätt upplysa om kameran och dess brukande. Tillstånd"
    },
    {
      "provision_ref": "4",
      "section": "4",
      "content": "Tillstånd att bruka övervakningskamera krävs för att sådan kamera skall få vara anbringad så att den kan riktas mot plats som är upplåten för eller eljest nyttjas av allmänheten. Sådant tillstånd behövs dock ej för övervakningskamera som av trafiksäkerhetsskäl eller för arbetarskydd är anbringad på fordon, maskin eller liknande för att förbättra sikten för föraren eller brukaren. Fråga om tillstånd prövas av länsstyrelsen. Regeringen får förordna, att avgift skall tas ut för handläggning hos länsstyrelsen av fråga om tillstånd. Lag (1979:333)."
    },
    {
      "provision_ref": "5",
      "section": "5",
      "content": "Ansökan om tillstånd skall göras skriftligen av den som avser att bruka övervakningskameran. Ansökan skall innehålla 1. uppgift om ändamålet med kameran, 2. beskrivning av kameran och den plats där den skall anbringas, 3. uppgift om den övervakningsanläggning i vilken kameran skall ingå."
    },
    {
      "provision_ref": "6",
      "section": "6",
      "content": "Vid prövning av fråga om tillstånd skall länsstyrelsen taga hänsyn dels till sökandens intresse av att få bruka övervakningskameran, dels till det intresse som enskilda kan ha av att övervakning ej förekommer. Tillstånd får meddelas endast om kameran är erforderlig för det uppgivna ändamålet och anledning saknas att antaga, att otillbörligt intrång i enskilds personliga integritet skall uppkomma. Innan tillstånd meddelas, skall yttrande inhämtas från den kommun inom vilken kameran skall brukas. Kan kamera som brukas av arbetsgivare riktas mot arbetsplats, skall även skyddsombud, skyddskommitté eller organisation som företräder de anställda få tillfälle att yttra sig."
    },
    {
      "provision_ref": "7",
      "section": "7",
      "content": "Tillstånd skall avse viss till ändamål, plats och funktionssätt bestämd kamera samt förenas med föreskrifter om hur övervakningen får anordnas och hur upplysning om övervakningen skall lämnas. I övrigt skall länsstyrelsen meddela de föreskrifter i fråga om upptagning av bilder samt förvaring och användning av upptaget material som kan anses erforderliga av hänsyn till enskilds personliga integritet."
    },
    {
      "provision_ref": "8",
      "section": "8",
      "content": "Om otillbörligt intrång i enskilds personliga integritet uppkommer efter tillståndsbeslutet, får länsstyrelsen meddela ändrade föreskrifter eller återkalla tillståndet. Är övervakningskamera ej längre erforderlig för det ändamål som tillståndet avser, skall tillståndet återkallas. Tillsyn"
    },
    {
      "provision_ref": "9",
      "section": "9",
      "content": "Länsstyrelsen utövar tillsyn över att övervakningskamera ej är anbringad i strid mot 4 § och att de föreskrifter som meddelats med stöd av denna lag följes. Om länsstyrelsen finner det erforderligt för att utöva tillsyn enligt första stycket, äger länsstyrelsen erhålla tillträde till kontrollrum och andra delar av övervakningsanläggning samt infordra upplysningar från innehavare eller brukare av övervakningskamera. Straff m.m."
    },
    {
      "provision_ref": "10",
      "section": "10",
      "content": "Den som uppsåtligen eller av oaktsamhet brukar övervakningskamera utan att upplysning lämnas enligt 3 § eller har sådan kamera anbringad i strid mot 4 § första stycket eller bryter mot föreskrift, som meddelats enligt 7 § eller 8 § första stycket, dömes till böter."
    },
    {
      "provision_ref": "11",
      "section": "11",
      "content": "Underlåter innehavare eller brukare av övervakningskamera att i enlighet med 9 § andra stycket lämna tillträde eller tillhandahålla upplysning, får länsstyrelsen förelägga vite. För att bereda sig tillträde får länsstyrelsen vid behov anlita polishandräckning."
    },
    {
      "provision_ref": "12",
      "section": "12",
      "content": "Talan mot länsstyrelsens beslut föres hos regeringen genom besvär. Justitiekanslern får föra talan för att tillvarataga allmänna intressen. Övergångsbestämmelser 1990:484 1. Denna lag träder i kraft den 1 juli 1990 då lagen (1977:20) om TV-övervakning upphör att gälla. Bestämmelserna i 3 § andra stycket första meningen och 4 § första stycket andra meningen 2 i den nya lagen träder dock i kraft först den 1 april 1991. Under tiden från och med den 1 juli 1990 till och med den 31 mars 1991 gäller att övervakningskameror som är avsedda för skydd av en lokal, ett förvaringsutrymme eller någon annan anläggning av betydelse från totalförsvarssynpunkt skall vara undantagna från upplysningsplikten och tillståndskravet enligt 3 och 4 §§. 2. Beslut om tillstånd eller föreskrift som har meddelats med stöd av bestämmelser i den gamla lagen skall anses ha meddelats med stöd av motsvarande bestämmelser i den nya lagen. 3. Den som vid den nya lagens ikraftträdande har en övervakningskamera uppsatt så som anges i 4 § första stycket första meningen, utan att det enligt den gamla lagen krävs tillstånd att använda kameran, får fortsätta att ha kameran uppsatt på angivet sätt till utgången av december 1990. Har före nämnda tidpunkt en ansökan enligt den nya lagen gjorts om tillstånd till fortsatt användning av kameran får den vara uppsatt på angivet sätt även efter denna tidpunkt men, om tillstånd inte ges, inte längre än en månad från den dag då beslutet vann laga kraft. 4. Den gamla lagens bestämmelser gäller i fråga om överklagande av beslut som har meddelats av länsstyrelsen före den nya lagens ikraftträdande."
    }
  ]
}