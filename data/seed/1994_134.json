{
  "id": "1994:134",
  "type": "statute",
  "title": "Lag (1994:134) mot etnisk diskriminering",
  "status": "repealed",
  "issued_date": "1994-04-07",
  "url": "https://data.riksdagen.se/dokument/sfs-1994-134.html",
  "description": "Upphävd 1999-05-01 genom SFS 1999:130",
  "provisions": [
    {
      "provision_ref": "1",
      "section": "1",
      "title": "Lagens ändamål",
      "content": "Denna lag har till ändamål att motverka etnisk diskriminering. Med etnisk diskriminering avses att en person eller en grupp av personer missgynnas i förhållande till andra eller på annat sätt utsätts för orättvis eller kränkande behandling på grund av ras, hudfärg, nationellt eller etniskt ursprung eller trosbekännelse. Ombudsman mot etnisk diskriminering"
    },
    {
      "provision_ref": "2",
      "section": "2",
      "content": "Regeringen utser en ombudsman som skall verka för att etnisk diskriminering inte förekommer i arbetslivet eller på andra områden av samhällslivet."
    },
    {
      "provision_ref": "3",
      "section": "3",
      "content": "Ombudsmannen skall genom råd och på annat sätt medverka till att den som utsatts för etnisk diskriminering kan ta till vara sina rättigheter. Ombudsmannen skall vidare genom överläggningar med myndigheter, företag och organisationer samt genom opinionsbildning, information och på annat liknande sätt ta initiativ till åtgärder mot etnisk diskriminering."
    },
    {
      "provision_ref": "4",
      "section": "4",
      "content": "Ombudsmannen skall särskilt motverka att arbetssökande utsätts för etnisk diskriminering. Ombudsmannen skall också i kontakt med arbetsgivare och berörda arbetstagarorganisationer främja ett gott förhållande mellan olika etniska grupper i arbetslivet. Bestämmelser om ombudsmannens rätt att föra talan i tvister om otillbörlig särbehandling av arbetssökande och arbetstagare finns i 17 §. Nämnd mot etnisk diskriminering"
    },
    {
      "provision_ref": "5",
      "section": "5",
      "content": "Regeringen utser en nämnd mot etnisk diskriminering som skall bestå av tre ledamöter. Ordföranden skall vara lagkunnig och ha erfarenhet som domare. Nämndens uppgifter är att ge ombudsmannen råd i principiellt viktiga frågor om tillämpningen av denna lag och att hos regeringen föreslå de författningsändringar eller andra åtgärder som är ägnade att motverka etnisk diskriminering. Nämnden skall vidare pröva ärenden enligt 7 §. Förfarandet hos ombudsmannen och nämnden"
    },
    {
      "provision_ref": "6",
      "section": "6",
      "content": "En arbetsgivare är på ombudsmannens uppmaning skyldig att komma till sådana överläggningar och lämna sådana uppgifter som berör arbetsgivarens förhållande till arbetssökande och arbetstagare och som behövs för ombudsmannens verksamhet på arbetslivets område. En arbetsgivare är vidare skyldig att lämna uppgifter när ombudsmannen biträder en begäran av en enskild arbetssökande eller arbetstagare enligt 10 §. Arbetsgivaren får inte betungas onödigt genom uppgiftsskyldigheten. Finns det särskilda skäl är arbetsgivaren inte skyldig att lämna ut uppgifter. Även i övrigt bör arbetsgivare och andra komma till överläggningar och lämna upplysningar till ombudsmannen, om ombudsmannen begär det."
    },
    {
      "provision_ref": "7",
      "section": "7",
      "content": "Om en arbetsgivare inte rättar sig efter ombudsmannens uppmaning enligt 6 § första stycket, får ombudsmannen förelägga vite. Ombudsmannens beslut att förelägga vite får överklagas hos Nämnden mot etnisk diskriminering. Nämndens beslut får inte överklagas. Talan om utdömande av vite förs vid tingsrätt av ombudsmannen. Förbud mot otillbörlig särbehandling av arbetssökande och arbetstagare"
    },
    {
      "provision_ref": "8",
      "section": "8",
      "content": "En arbetsgivare får vid anställning inte otillbörligt särbehandla en arbetssökande genom att förbigå den arbetssökande på grund av hans eller hennes ras, hudfärg, nationella eller etniska ursprung eller trosbekännelse."
    },
    {
      "provision_ref": "9",
      "section": "9",
      "content": "En arbetsgivare får inte otillbörligt särbehandla en arbetstagare på grund av hans eller hennes ras, hudfärg, nationella eller etniska ursprung eller trosbekännelse genom att 1. tillämpa oförmånliga anställnings- eller andra arbetsvillkor, 2. leda och fördela arbetet på ett för arbetstagaren påtagligt oförmånligt sätt, eller 3. säga upp, avskeda, permittera eller vidta någon annan jämförlig åtgärd mot arbetstagaren. Uppgift om meriter"
    },
    {
      "provision_ref": "10",
      "section": "10",
      "content": "En arbetssökande som inte har anställts eller en arbetstagare som inte har befordrats eller tagits ut till utbildning och som misstänker att han eller hon utsatts för otillbörlig särbehandling, har rätt att på begäran få en skriftlig uppgift av arbetsgivaren om arten och omfattningen av den utbildning, den yrkeserfarenhet och de andra jämförbara meriter den har som i stället fick arbetet eller utbildningsplatsen. Ogiltighet och skadestånd Ogiltighet"
    },
    {
      "provision_ref": "11",
      "section": "11",
      "content": "Ett avtal är ogiltigt i den utsträckning det föreskriver eller medger sådan särbehandling som är otillåten enligt 8 eller 9 §."
    },
    {
      "provision_ref": "12",
      "section": "12",
      "content": "Särbehandlas en arbetstagare på något sätt som är otillåtet enligt 9 § genom en bestämmelse i ett avtal med arbetsgivaren, skall bestämmelsen jämkas eller förklaras ogiltig, om arbetstagaren begär det. Har bestämmelsen sådan betydelse för avtalet att det inte skäligen kan krävas att detta i övrigt skall gälla med oförändrat innehåll, får avtalet jämkas även i annat hänseende eller i sin helhet förklaras ogiltigt. Särbehandlas en arbetstagare på något sätt som är otillåtet enligt 9 § genom att arbetsgivaren säger upp ett avtal eller vidtar en annan sådan rättshandling, skall rättshandlingen förklaras ogiltig, om arbetstagaren begär det. Vad nu har sagts gäller inte när 11 § är tillämplig. Skadestånd"
    },
    {
      "provision_ref": "13",
      "section": "13",
      "content": "Om arbetssökande diskrimineras genom att arbetsgivaren bryter mot förbudet i 8 §, skall arbetsgivaren betala skadestånd till den eller de diskriminerade för den kränkning som diskrimineringen innebär. Om flera diskriminerade i ett sådant fall begär skadestånd, skall skadeståndet bestämmas som om bara en av dem hade blivit diskriminerad samt delas lika mellan dem."
    },
    {
      "provision_ref": "14",
      "section": "14",
      "content": "Om arbetstagare diskrimineras genom att arbetsgivaren bryter mot förbudet i 9 §, skall arbetsgivaren betala skadestånd till arbetstagaren för den förlust som uppkommer och för den kränkning som diskrimineringen innebär."
    },
    {
      "provision_ref": "15",
      "section": "15",
      "content": "Om det är skäligt kan skadestånd enligt 13 och 14 §§ sättas ned eller helt falla bort. Rättegången i diskrimineringstvister Tillämpliga regler"
    },
    {
      "provision_ref": "16",
      "section": "16",
      "content": "Mål om tillämpningen av 8, 9 och 11--15 §§ skall handläggas enligt lagen (1974:371) om rättegången i arbetstvister. Därvid anses som arbetstagare också arbetssökande och som arbetsgivare också den som någon har sökt arbete hos. Andra stycket gäller också vid tillämpningen i en tvist enligt denna lag av bestämmelserna om tvisteförhandling i lagen (1976:580) om medbestämmande i arbetslivet. Rätt att föra talan"
    },
    {
      "provision_ref": "17",
      "section": "17",
      "content": "I en tvist enligt 16 § får Ombudsmannen mot etnisk diskriminering föra talan för en enskild arbetstagare eller arbetssökande, om den enskilde medger det och om ombudsmannen finner att en dom i tvisten är betydelsefull för rättstillämpningen eller det annars finns särskilda skäl för det. Om ombudsmannen finner det lämpligt får han eller hon i samma rättegång föra också annan talan som ombud för den enskilde. Ombudsmannens beslut i frågor enligt första stycket får inte överklagas. Ombudsmannens talan enligt första stycket förs vid Arbetsdomstolen."
    },
    {
      "provision_ref": "18",
      "section": "18",
      "content": "När en arbetstagarorganisation har rätt att föra talan för den enskilde enligt 4 kap. 5 § lagen (1974:371) om rättegången i arbetstvister, får Ombudsmannen mot etnisk diskriminering föra talan bara om organisationen inte gör det. Vad som i den lagen föreskrivs om den enskildes ställning i rättegången skall tillämpas också när ombudsmannen för talan. Gemensam handläggning"
    },
    {
      "provision_ref": "19",
      "section": "19",
      "content": "När flera arbetssökande väcker skadeståndstalan mot samma arbetsgivare och arbetsgivaren menar att skadeståndet skall delas mellan dem enligt 13 § andra stycket, skall målen på arbetsgivarens begäran handläggas i samma rättegång."
    },
    {
      "provision_ref": "20",
      "section": "20",
      "content": "Har talan i fall som avses i 19 § väckts vid skilda domstolar, skall målen handläggas hos Arbetsdomstolen, om något av målen hör dit. Annars skall målen handläggas hos den tingsrätt där talan först väcktes eller, om talan väcktes samtidigt hos flera tingsrätter, den tingsrätt som arbetsgivaren väljer."
    },
    {
      "provision_ref": "21",
      "section": "21",
      "content": "Mål som väckts vid någon annan domstol än den där de skall handläggas gemensamt skall lämnas över dit. Beslut att lämna över mål får inte överklagas."
    },
    {
      "provision_ref": "22",
      "section": "22",
      "content": "Har flera väckt talan vid samma domstol, tillämpas 19 §, om målen inte ändå handläggs gemensamt med stöd av någon annan lag."
    },
    {
      "provision_ref": "23",
      "section": "23",
      "content": "Handläggningen av ett mål om skadestånd enligt 13 § skall på begäran av arbetsgivaren skjutas upp, i den mån det behövs för att målen skall kunna handläggas gemensamt med någon annan sådan skadeståndstalan som redan väckts eller kan komma att väckas. Talan om skadestånd enligt 13 § med anledning av ett beslut om tjänstetillsättning som har meddelats av en arbetsgivare med offentlig ställning får inte prövas innan beslutet i fråga om tjänstetillsättningen har vunnit laga kraft. Preskription m. m."
    },
    {
      "provision_ref": "24",
      "section": "24",
      "content": "Om någon för talan med anledning av uppsägning eller avskedande skall 34 § andra och tredje stycket, 35 § andra och tredje stycket, 37 §, 38 § andra stycket andra meningen, 39--42 §§ samt 43 § första stycket andra meningen och andra stycket lagen (1982:80) om anställningsskydd tillämpas."
    },
    {
      "provision_ref": "25",
      "section": "25",
      "content": "I fråga om någon annan talan än som avses i 24 § skall 64--66 och 68 §§ lagen (1976:580) om medbestämmande i arbetslivet tillämpas med den skillnaden att den tidsfrist som anges i 66 § första stycket första meningen skall vara två månader. En sådan skadeståndstalan som avses i 13 § får dock inte väckas senare än åtta månader efter anställningsbeslutet. När en organisation har försuttit denna tid kan den som är eller har varit medlem i organisationen väcka talan inom två månader efter det att åttamånadersfristen har löpt ut."
    },
    {
      "provision_ref": "26",
      "section": "26",
      "content": "I fråga om en skadeståndstalan med anledning av ett beslut om tjänstetillsättning som har meddelats av en arbetsgivare med offentlig ställning, räknas tidsfristerna enligt 25 § från den dag beslutet i fråga om tjänstetillsättningen vann laga kraft."
    },
    {
      "provision_ref": "27",
      "section": "27",
      "content": "Talan som förs av Ombudsmannen mot etnisk diskriminering behandlas som om talan hade förts på egna vägnar av arbetstagaren eller den arbetssökande."
    }
  ]
}