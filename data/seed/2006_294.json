{
  "id": "2006:294",
  "type": "statute",
  "title": "Lag (2006:294) om särskild beräkning av vissa avgifter för enmansföretag under åren 2006 och 2007",
  "status": "repealed",
  "issued_date": "2006-05-04",
  "url": "https://data.riksdagen.se/dokument/sfs-2006-294.html",
  "description": "Upphävd 2007-01-01 genom SFS 2006:1352",
  "provisions": [
    {
      "provision_ref": "1",
      "section": "1",
      "content": "Denna lag innehåller bestämmelser om särskild beräkning av 1. arbetsgivaravgifter enligt 2 kap. socialavgiftslagen (2000:980), 2. löneavgift enligt lagen (1994:1920) om allmän löneavgift, och 3. löneskatt enligt lagen (1990:659) om särskild löneskatt på vissa förvärvsinkomster. I fråga om särskild beräkning enligt denna lag gäller vad som föreskrivs i kommissionens förordning (EG) nr 69/2001 av den 12 januari 2001 om tilllämpningen av artiklarna 87 och 88 i EG- fördraget på stöd av mindre betydelse."
    },
    {
      "provision_ref": "2",
      "section": "2",
      "content": "Termer och uttryck som används i denna lag har samma betydelse och tillämpningsområde som i inkomstskattelagen (1999:1229) och socialavgiftslagen (2000:980)."
    },
    {
      "provision_ref": "3",
      "section": "3",
      "content": "Bestämmelserna i denna lag tillämpas på avgiftspliktig ersättning enligt 2 kap. socialavgiftslagen (2000:980) som en arbetsgivare ger ut till en person som har anställts i en näringsverksamhet efter den 31 december 2005 under förutsättning att 1. arbetsgivaren sedan den 1 juli 2005 och fram till dess att anställningen påbörjas uppfyller villkoren för enmansföretag enligt 5 §, eller 2. om verksamheten är påbörjad efter den 1 juli 2005, att arbetsgivaren sedan verksamheten påbörjades och fram till dess anställningen påbörjas uppfyller villkoren för enmansföretag enligt 5 §."
    },
    {
      "provision_ref": "4",
      "section": "4",
      "content": "Bestämmelserna i denna lag skall inte tillämpas på - sådan fiskeri- eller jordbruksverksamhet som avser produkter som anges i bilaga 1 till fördraget om upprättandet av Europeiska gemenskapen, eller - transportverksamhet."
    },
    {
      "provision_ref": "5",
      "section": "5",
      "content": "Med ett enmansföretag avses 1. en fysisk person som bedriver aktiv näringsverksamhet och som inte är skyldig att betala arbetsgivaravgifter på ersättning till arbetstagare enligt socialavgiftslagen (2000:980) eller löneskatt enligt lagen (1990:659) om särskild löneskatt på vissa förvärvsinkomster, 2. ett handelsbolag med högst två delägare vilket bedriver aktiv näringsverksamhet och som inte är skyldigt att betala arbetsgivaravgifter på ersättning till arbetstagare enligt socialavgiftslagen eller löneskatt enligt lagen om särskild löneskatt på vissa förvärvsinkomster, eller 3. ett aktiebolag som a) inte är skyldigt att betala arbetsgivaravgifter enligt socialavgiftslagen eller löneskatt på ersättning till arbetstagare enligt lagen om särskild löneskatt på vissa förvärvsinkomster, eller b) har en sådan skyldighet som avses i a som avser ersättning till endast en person som äger andelar i aktiebolaget eller är närstående till en sådan person. Ett företag som bedriver verksamhet utomlands är ett enmansföretag om det uppfyller villkoren i första stycket och inte i den utländska verksamheten har utgett ersättning som skulle ha medfört en skyldighet att betala arbetsgivaravgift eller särskild löneskatt, om ersättningen utgetts för arbete i Sverige. Vid bedömningen av om sådan avgiftsskyldighet som avses i första stycket föreligger skall bortses från sådana ersättningar till en och samma person som under de tidsperioder som avses i 3 § 1 eller 2 sammanlagt uppgår till högst 5 000 kronor."
    },
    {
      "provision_ref": "6",
      "section": "6",
      "content": "På ersättning som utges till den som först anställs i ett enmansföretag skall under längst tolv kalendermånader i följd ingen annan avgift eller löneskatt betalas än ålderspensionsavgiften enligt socialavgiftslagen (2000:980), om annat inte följer av 7 eller 8 §. Vad som sägs i första stycket gäller endast till den del den avgiftspliktiga ersättningen till den anställde uppgår till högst 25 000 kronor per kalendermånad."
    },
    {
      "provision_ref": "7",
      "section": "7",
      "content": "Bestämmelserna i 6 § gäller inte om anställningen avser en person som sedan den 1 juli 2005 1. är eller har varit anställd i en annan näringsverksamhet som bedrivs eller har bedrivits, direkt eller indirekt, av samma arbetsgivare eller någon närstående till arbetsgivaren, eller 2. är delägare eller företagsledare i enmansföretaget enligt bestämmelserna i 56 kap. 6 § inkomstskattelagen (1999:1229) eller närstående till en sådan person."
    },
    {
      "provision_ref": "8",
      "section": "8",
      "content": "Bestämmelserna i 6 § gäller endast om anställningsavtalet avser en anställning på minst tre månader i följd och omfattar en arbetstid på minst 20 timmar per vecka."
    },
    {
      "provision_ref": "9",
      "section": "9",
      "content": "Om flera avgiftsskyldiga ingår i en koncern, skall de vid tillämpningen av bestämmelserna i denna lag ses som en enda arbetsgivare."
    },
    {
      "provision_ref": "10",
      "section": "10",
      "content": "I stället för vad som föreskrivs om beräkning av särskilt avdrag i 2 kap. 28 § socialavgiftslagen (2000:980) och om utvidgat särskilt avdrag i lagen (2001:1170) om utvidgning av de särskilda avdragen enligt socialavgiftslagen (2000:980) gäller att ersättning som är föremål för särskild beräkning enligt 6 § inte får ingå i underlaget för sådana avdrag. Övergångsbestämmelser 2006:294 Denna lag träder i kraft den 1 juni 2006 och tillämpas i fråga om arbetsgivaravgift, allmän löneavgift och särskild löneskatt på ersättningar som utgetts från och med den 1 juni 2006 till och med den 31 december 2007. 2006:1352 Den upphävda lagen skall tillämpas i fråga om arbetsgivaravgift, allmän löneavgift och särskild löneskatt på ersättning som utgetts till och med den 31 december 2006."
    }
  ]
}