{
  "id": "1983:1000",
  "type": "statute",
  "title": "Lag (1983:1000) om immunitet och privilegier för konferensen om förtroende- och säkerhetsskapande åtgärder och nedrustning i Europa",
  "status": "repealed",
  "issued_date": "1983-12-15",
  "url": "https://data.riksdagen.se/dokument/sfs-1983-1000.html",
  "description": "Upphävd 1991-07-01 genom SFS 1991:441",
  "provisions": [
    {
      "provision_ref": "1",
      "section": "1",
      "content": "Denna lag är tillämplig på konferensen om förtroende- och säkerhetsskapande åtgärder och nedrustning i Europa som på svenska regeringens inbjudan hålls i Sverige samt på främmande staters delegationer som deltar i denna konferens. Föreskrifterna i denna lag skall gälla utan hinder av bestämmelser i andra författningar."
    },
    {
      "provision_ref": "2",
      "section": "2",
      "content": "Lokalerna för konferensen samt handlingar och annan egendom som finns i dessa lokaler är okränkbara under den tid som konferensen förbereds, pågår och avvecklas. Varor som införs för konferensen för tjänstebruk skall vara befriade från tullar samt skatter och avgifter som uttas med anledning av införsel och procedurer i samband härmed, med undantag av avgifter för lagring, forsling och liknande tjänster."
    },
    {
      "provision_ref": "3",
      "section": "3",
      "content": "Främmande statsöverhuvuden samt främmande staters regeringschefer och utrikesministrar åtnjuter i egenskap av chef för eller medlem av en delegation den immunitet och de privilegier som enligt folkrätten och internationell sedvana tillkommer dem."
    },
    {
      "provision_ref": "4",
      "section": "4",
      "content": "Främmande staters delegationer, medlemmar av sådana delegationer samt dessas familjemedlemmar och betjäning åtnjuter samma immunitet och privilegier som tillkommer beskickningar samt beskickningsmedlemmar med motsvarande ställning och deras familjemedlemmar och betjäning enligt den i Wien den 18 april 1961 avslutade konventionen om diplomatiska förbindelser. Chefen för utrikesdepartementet bestämmer hur delegationsmedlemmarna och dessas familjemedlemmar skall hänföras till konventionens olika kategorier när det gäller immunitet och privilegier."
    },
    {
      "provision_ref": "5",
      "section": "5",
      "content": "Delegationernas lokaler och den egendom som finns där är okränkbara. Delegationernas arkiv och handlingar är okränkbara var de än finns."
    },
    {
      "provision_ref": "6",
      "section": "6",
      "content": "Delegationerna har samma rätt som diplomatiska beskickningar i Sverige att sända och ta emot uppgifter och meddelanden samt att därvid använda alla lämpliga medel, inbegripet kurir samt kod- och chiffermeddelanden. En delegation har dock rätt att använda radiosändare endast med behöriga myndigheters tillstånd."
    },
    {
      "provision_ref": "7",
      "section": "7",
      "content": "Medlemmar av konferenssekretariatet, däri inbegripet tolkar, översättare och annan språkpersonal, skall vara befriade från skattskyldighet till stat och kommun för inkomst av sin anställning vid sekretariatet. Utländska medborgare som är medlemmar av konferenssekretariatet samt dessas familjemedlemmar skall under sådan tid vara undantagna från skyldigheten att ha uppehållstillstånd. Utländska medlemmar av konferenssekretariatet skall i fråga om denna verksamhet vidare vara undantagna från skyldigheten att ha arbetstillstånd. Vid konferenssekretariatet anställda tolkar, översättare och annan språkpersonal, som inte är bosatta i Sverige, skall åtnjuta samma immunitet och privilegier som tillkommer Förenta nationernas tjänstemän enligt konventionen den 13 februari 1946 rörande Förenta nationernas privilegier och immuniteter. I fråga om löner, andra anställningsvillkor och arbetsförhållanden i övrigt för medlemmar av konferenssekretariatet som anställs av konferensens exekutivsekreterare gäller enbart vad som bestäms i avtal mellan denne och de enskilda arbetstagarna. Såvitt gäller medlemmar av konferenssekretariatet som inte är bosatta i Sverige föreligger ej skyldighet att erlägga avgifter enligt lagen (1981:691) om socialavgifter. För övriga medlemmar erläggs sådana avgifter av svenska staten."
    },
    {
      "provision_ref": "8",
      "section": "8",
      "content": "Närmare föreskrifter om verkställigheten av denna lag meddelas av regeringen. Övergångsbestämmelser 1983:1000 Denna lag träder i kraft en vecka efter den dag, då lagen enligt uppgift på den utkommit från trycket i Svensk författningssamling, men tillämpas såvitt avser 7 § första stycket på inkomster från anställning vid sekretariatet som har uppburits från och med den 1 september 1983 och i övrigt från och med den 1 december 1983."
    }
  ]
}